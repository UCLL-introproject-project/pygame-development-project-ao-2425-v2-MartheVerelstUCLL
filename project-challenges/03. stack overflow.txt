https://stackoverflow.com/questions/46390231/how-can-i-create-a-text-input-box-with-pygame
StackOverflow is een website waarop developers vragen kunnen stellen en antwoorden kunnen vinden of zelf vragen kunnen beantwoorden. 

Om het inputveld voor de spelersnaam te maken in blackjack, heb ik eerst zelf gegoogeld hoe ik dat kon maken. Een van de eerste resultaten die ik kreeg, was deze thread op StackOverflow.
Deze thread heeft 120.000 weergaven en is zeker niet de meest bekeken thread op StackOverflow. Sommige threads zijn meerdere miljoenen keren bekeken. Dat deze zo vaak bekeken worden, toont wel aan dat veel mensen de website gebruiken voor hulp bij hun projecten.

De topicstarter heeft hier gevraagd om uitleg over hoe je een inputveld kan maken dat je input opslaat in een string wanneer je op enter drukt in Pygame. Het populairste antwoord, met 64 stemmen, is geaccepteerd als beste antwoord. Deze reactie legt eerst in stappen uit hoe de code om zo'n veld te maken moet werken: je tekent een rechthoek, controleert of de gebruiker binnen die rechthoek klikt, waarna die de string kan intikken en de string zodra de speler op enter drukt, wordt verwerkt. Daarna toont de reageerder code die hiervoor gebruikt kan worden. Bij deze reactie zijn nog drie commentaren geplaatst om mogelijke verbeteringen aan te geven. De vier andere antwoorden zijn op een vergelijkbare manier opgebouwd: er wordt steeds uitleg gegeven en daarbij een stukje code om het inputveld te kunnen maken.
Deze thread laat mooi zien hoe developers op deze website bereid zijn om elkaar verder te helpen. Ze geven uitleg en tips, vullen elkaar aan en stemmen op het antwoord dat zij het beste vinden. 

Dankzij dit platform kunnen developers van over de hele wereld gemakkelijk contact zoeken en om raad vragen. Het is soms handig om feedback te krijgen op je code, iemand met een frisse blik te laten kijken als je vastzit of een vraag te kunnen stellen als je iets niet helemaal begrijpt. Dankzij StackOverflow is kennis voor iedereen toegankelijk en kan die door iedereen gedeeld worden. 
Er is natuurlijk een risico op verkeerde informatie, maar andere developers reageren steeds met uitbreidingen en zullen ook op fouten wijzen, zoals de thread over het inputveld in Pygame aantoont. Een reactie op het vierde antwoord in de thread verbetert bijvoorbeeld de laatste regel van de code die die persoon in diens reactie heeft geschreven. Naast de mogelijkheid om te stemmen op antwoorden en om als topicstarter een van de antwoorden als beste uit te kiezen, is dit dus ook een extra kwaliteitscontrole.

StackOverflow zorgt ervoor dat developers over de hele wereld met elkaar in contact kunnen staan, elkaar om hulp kunnen vragen en elkaar hulp kunnen bieden. Ook wie minder gemakkelijk vragen kan stellen aan iemand uit zijn of haar omgeving, kan via deze website een goed en duidelijk antwoord krijgen. Het blijft natuurlijk een website op het internet, maar er zijn verschillende mechanismen die als kwaliteitscontrole kunnen werken, en in het algemeen worden de vragen duidelijk en goed beantwoord. Dit bevordert de samenwerking in IT dus heel erg en heeft een positieve invloed op de IT-wereld en de samenwerking daarbinnen.
